#
一部イタリックを使用していますので、フォント変更の際に御注意下さい。
de-mo-ne
(24のタイトルと本文の2個所)とta-me-ra-u(17のタイトルと本文
の2個所)です。
# 各作品番号の直前にある「eo」はエスペラントの略号です。
-------------------------------------------------------------
eo
33 Transloki akvon el Flako A al Flako B
2012, Du-ekrana videoinstalaĵo (11'02" je ĉiu ekrano)
Akvon en flako sur la strato de Ŝinĵuku, Tokio, mi translokas al la urbeto Naraha
en la distrikto Futaba, Fukuŝima. La urbeto troviĝas malpli ol 20 kilometrojn for
de la atomcentralo Fukuŝima-Daiiĉi. Kiam la centralo rompiĝis pro la Granda
Tertremo en Orienta Japanio de 2011, la japana registaro deklaris la urbeton
kiel ekstreme danĝeran areon kaj evakuis ĉiujn loĝantojn. En la somero de
2012 nuligita estis la malpermeso eniri la urbeton, sed pro timo de radioaktiveco
kaj katastrofaj damaĝoj en la infrastrukturo nur tre malmultaj loĝantoj revenis al
la urbeto. Nur herboj kreskas sur la senhomaj stratoj. Kiam mi demandas min,
kiel mi alfrontu la realon de la urbeto ne tre malproksima de Tokio, mi rimarkas,
ke malgraŭ la klopodo engaĝiĝi mi restas eksterulo forviŝota el la situacio. Mi do
povus fari nenion krom transloki akvon en surstrata flako. Jen kial mi komencis
ĉi tiun projekton. Mi manfaris kubaĵon kungluante kartonajn restaĵojn de ujoj
uzitaj por transportado. En la kubaĵon mi metis du ekranojn. La enirejo estas
ŝtopita escepte de malgranda spaco ĉe la planko. Ĉi tiu strukturo devigas la
vizitantojn kaŭri por aprezi la verkon, same kiel la verkinto faris por krei ĝin.
-------------------------------------------------------------
eo
32 Multobligi kaj surstrate disdoni la ŝlosilon de mia domo
2012, Dokumenta video de plenumaĵo (15'21")
Mi petas ŝlosiliston fari multajn kopiojn de la ŝlosilo de mia domo kaj donas ilin
al perfektaj nekonatoj sur la strato de Akihabara. Mia adreso ne estas
malkaŝita, do multaj ekzempleroj de la ŝlosilo de mia domo cirkulas, dum oni ne
scias, kie kaj kiel ili estas uzeblaj. Kreante la situacion, en kiu nekonatoj ĉiam
ajn povas malŝlosi mian domon, mi evidentigas la fakton, ke havi solidarecon
aŭ kundividon kun aliaj homoj estas praktike nefarebla afero.
-------------------------------------------------------------
eo
31 Kolekti rubaĵojn ĝis la ĉefministra rezidejo
2012, Dokumenta video de plenumaĵo (8'36")Dimanĉe posttagmeze mi kolektas rubon kaj polvon sur la strato, piedirante de
la stacidomo de Ŝinĵuku ĝis la oficiala rezidejo de la ĉefministro. Etajn rubaĵojn,
kiujn neniu atentas, mi kolektas irante paŝon post paŝo kun fervoro. Oni
suspektus, ke mi ricevis tiel entuziasman inviton partopreni en la protesto
kontraŭ atomcentraloj okazanta antaŭ la rezidejo. Kiam mi alvenis, tie tamen ne
plu troviĝis la kamaradoj. Jam pasis la tagoj, kiam multaj homoj sieĝis la
rezidejon en ĉiu vendreda vespero kaj kune travivis la epokon. Anstataŭe nur
policanoj verŝajne okupite staris en vicoj. Ĉio tio povas esti ironia konstato pri la
portempa ardiĝo de la movado kontraŭ atomcentraloj, sed samtempe helpas nin
rimarki, kiel facile ni, la civitanoj, povas ardiĝi kaj malardiĝi.
-------------------------------------------------------------
eo
30 Ambaŭbrake porti policanojn antaŭ la Parlamenta Domo
2012, Dokumenta video de plenumaĵo (7'08")
Al policanoj gardantaj ĉirkaŭ la Parlamenta Domo mi proponas, ke mi portos ilin
en miaj brakoj kiel infanon. Ordinare, la policanoj protektas civitanojn. Do mi
estigas la inversan rilaton kaj per tio cerbumas pri la rilato inter la ŝtata sistemo
kaj la individuo. Kion la policanoj protektas de kio entute? En efektiveco ĉiuj
miaj negocoj kun la policanoj malsukcesas, sed el la vortoj interŝanĝitaj kun ili
mi povas starigi jenajn demandojn: Kion ni, la civitanoj, timas kaj kion ni
antaŭvidas aŭ antaŭsupozas? Krome, en ĉi tiu verko mi eksperimentis pri la
akordo inter subteksto kaj reala konversacio. Mi intence aperigis subtekston
klare malsaman ol la reala konversacio, kaj per tio detruis la veran scenaron de
la dialogo. Mi konscie aldonis fikcion al la dokumentaĵo por kaŭzi konfuzon inter
aferoj efektive okazintaj kaj ne okazintaj. Ĉu la veraj diraĵoj de la policanoj estas
eble pli laŭaj al tio, kion la spektantoj volas aŭdi? Tia demando klare leviĝas pro
tiu konfuzo.
-------------------------------------------------------------
eo
29 Manifestacii de la ĉefministra rezidejo ĝis la pinto de Monto Fuĵi
2012, Du-ekrana videoinstalaĵo (15'25" je ĉiu ekrano)
Kun granda flago en mia mano mi partoprenas en la protesto kontraŭ
atomcentraloj okazanta ĉiuvendrede antaŭ la oficiala rezidejo de la ĉefministro.
Rekte de tie tute sola mi daŭrigas la manifestacion ĝis la pinto de Monto Fuĵi. Mi
ekiras de la rezidejo kaj baldaŭ mi ne plu vidas la protestantojn. La pinto de
Monto Fuĵi, al kiu mi tranokte marŝadis, estis plenplena de turistoj. Ĉu ĉiuj aferoj
sur la Tero viciĝas sur unu rekta linio? Mi dubas. Mi spertis strangan senton pri
la protesta agado. Tuj kiam la protesto finiĝas je la antaŭfiksita horo, rapide
malaperas la solidareco inter la protestantoj. Poste regas la vakeco, kvazaŭ oni
survojus hejmen post spekto de pompa fajraĵfestivalo. Ĉi tiu sperto inspiris min
fari la verkon.------------------------------------------------------------- 
eo
28 Manifestacii de la ĉefministra rezidejo ĝis la pinto de Monto Fuĵi
2012, Blukopioj kun olea markilo (16 folioj ĉiu je 594mm x 841mm)
Mi eltiris senmovajn bildojn el la videofilmo de la sama projekto, faris el ili
inĝenieriajn blukopiojn, kaj aldonis desegnaĵojn al ili per olea markilo. La
demandojn, kiuj venis al mi en la kapon dum la projekto, mi rekte fiksis per
vortoj. La blukopioj perdos la koloron kun la paso de tempo, dum nur la vortoj
restos senŝanĝe.
-------------------------------------------------------------
eo
27 Manifestacii de la ĉefministra rezidejo ĝis la pinto de Monto Fuĵi
2012, Inkŝpruca presaĵo sur ŝtofo (1450mm x 2650mm) kun ligna kadro
Mi eltiris senmovan bildon el la videofilmo de la sama projekto kaj inkŝpruce
presis ĝin sur speciale granda ŝtofo. Per elmetado en pli-ol-reala grandeco mi
malpliigis la kvaliton de la bildo. Mi do forigis la fotografian estetikon kaj emfazis
la sencon de la ago. En la ekspoziciejo mi utiligis la diafanecon de ŝtofo tiel, ke
la ombro de la ligna kadro fiksanta la bildon ĵetiĝis sur la bildon mem. Krome, mi
metis la kadron oblikve. Rezulte, la ombro sur la bildo aspektas kvazaŭ fotaĵo
de reala horizonto. Ĉu ĝi estas horizonto, kiun oni vere vidis surloke? Ĉu ĝi
estas simpla ombro de la kadro? Intence tion mi lasas ambigua por esprimi la
necertecon de la nin ĉirkaŭanta medio.
-------------------------------------------------------------
eo
26 Deponi mian monon surstrate
2012, Dokumenta video de projekto (7'20")
Senorde staras aŭtomataj vendiloj sur la strato. Arbitre mi metas monerojn el
mia poŝo en unu vendilon kaj foriras al alia vendilo. La monsumoj restas
montritaj sur la vendiloj, ĝis poste iuj rimarkos tion. Kiuj poste posedos la
monon? Ĉu la monon iuj trovos kaj alportos al policejo? Neniu scias. Mi
portempe retiriĝas el la altnivele sistemigita mekanismo de vendado kaj aĉetado
kaj per tio mi kreas monon, kies posedanton oni ne scias.
-------------------------------------------------------------
eo
25 Serĉi Vladimir Lenin en apartamentoj en Moskvo
2012, Tri-ekrana dokumenta video de projekto (8'40" je ĉiu ekrano)Mi elserĉas ĉiujn figurojn, kiuj prezentas Valdimir Lenin, la unuan gvidanton de
Soveta Unio, kaj kiuj ankoraŭ restas en hejmoj en Moskvo eĉ post la falo de
Sovetunio en 1991. Mi vizitas ordinarajn hejmojn en la urbo, serĉante
ĉiaspecajn aĵojn pri Lenin inkluzive de portretoj, fotoj, propagandaj afiŝoj,
ĵurnalartikoloj, flagoj kaj insignoj. Ĉiuj trovaĵoj estas transportitaj al la
ekspoziciejo por elmontrado dum la ekspozicio. Mi uzas la metodon traserĉi
loĝejojn kvazaŭ la Ŝtata Sekureca Komitato KGB dum la tempo de Sovetio. Mi
montras bagatelajn dialogojn kaj negocojn kun urbanoj. Kaj tiel mi pridesegnas
iliajn memorojn pri Sovetio, kiuj estis disrompitaj en la reala socio de Rusio. Ĉi
tio estas 3-ekrana reredaktaĵo de la video, kiun mi faris por la grupa ekspozicio
"Duobla perspektivo: Nuntempa Arto el Japanio" (2012) ĉe Muzeo de Moderna
Arto de Moskvo.
Kunlaboro: Muzeo de Moderna Arto de Moskvo, Japana Fonduso
-------------------------------------------------------------
eo
24 Neona reklamilo "de-mo-ne"
2012, Neontuboj (400mm x 500mm)
Mi mendis neonan reklamilon, kiu legiĝas kiel japanaj literoj "de-mo-ne" skribitaj
permane. Ne estas klare, ĉu ili signifas "Manifestacio, ĉu ne?" aŭ "Sed tamen
(ne estas tiel)". Mi kreis ambiguan reklamon por sugesti, ke ni decidas la
signifon de literoj depende de nia mensa stato.
-------------------------------------------------------------
eo
23 Eldoni verkaron kun 36-lingvaj tradukoj
2012, Projekto
Mi eldonas kolekton de ĉiuj miaj verkoj ekde 2004 kun 36-lingvaj tradukoj.
Origine lingvoj estis elpensitaj kiel ilo por komunikado interne de regionoj. Dum
tutmondismo akceliĝas en la hodiaŭa socio, la angla lingvo nun funkcias
pli-malpli bone en multaj evoluintaj landoj, eĉ se ĝi estas fremda lingvo por ili.
Por kontraŭstari la hegemoniismon en tia tutmondismo, artefaritaj lingvoj
inkluzive de Esperanto estis kreitaj kiel komunaj mondlingvoj apartenantaj al
neniu lando. En ĉi tiu verkaro ni havas tradukojn en 36 lingvoj, kiuj estis elektitaj
per hazarda metodo el sennombraj lingvoj sur la tero. Mi pruvu, ke la mondo
estas tiom vasta, kiom sennombre multaj ekzistas la tradukitaj versioj, pli ol
necese al unuopa leganto; tiel mi esperas trovi respondon al nia fantazia
demando pri identeco.
Kunlaboro: Mirror Publishing
-------------------------------------------------------------eo
22 Serĉi Vladimir Lenin en apartamentoj en Moskvo
2012, Dokumenta video de projekto (26'14") kaj 150 aĵoj pri Lenin
Mi elserĉas ĉiujn figurojn, kiuj prezentas Valdimir Lenin, la unuan gvidanton de
Soveta Unio, kaj kiuj ankoraŭ restas en hejmoj en Moskvo eĉ post la falo de
Sovetunio en 1991. Mi vizitas ordinarajn hejmojn en la urbo, serĉante
ĉiaspecajn aĵojn pri Lenin inkluzive de portretoj, fotoj, propagandaj afiŝoj,
ĵurnalartikoloj, flagoj kaj insignoj. Ĉiuj trovaĵoj estas transportitaj al la
ekspoziciejo por elmontrado dum la ekspozicio. Mi uzas la metodon traserĉi
loĝejojn kvazaŭ la Ŝtata Sekureca Komitato KGB dum la tempo de Sovetio. Mi
montras bagatelajn dialogojn kaj negocojn kun urbanoj. Kaj tiel mi pridesegnas
iliajn memorojn pri Sovetio, kiuj estis disrompitaj en la reala socio de Rusio.
Kunlaboro: Muzeo de Moderna Arto de Moskvo, Japana Fonduso
----------------------------------------------------------
eo
21 Ripeti en Istanbulo monŝanĝon inter la turka liro kaj eŭro ĝis mi senmoniĝas
2011, Dokumenta video de plenumaĵo (25'10")
Ĉe monŝanĝejoj en kaj ĉirkaŭ la Granda Bazaro, la turisma vidindejo de
Istanbulo, mi ripetas monŝanĝon inter la turka liro kaj eŭro ĝis fine mi perdas la
tutan monon. Mi vagas en la areo kun similaj monŝanĝejoj. Mi ne turnas mian
atenton al varoj en la bazaro, sed indiferente ripetas nur la monŝanĝon. Ĉi tiu
dokumenta video observas, kiel la ĉemana mono, la sola vivlinio por vojaĝantoj,
nur malpliiĝas dum la sensignifa procezo. En Turkio, la vojkruco de Azio kaj
Eŭropo, mi ludas ekonomian perdon ĉe la individua nivelo, kvazaŭ reliefigante
la lastatempan situacion de Eŭropa depresio.
---------------------------------------------------------
eo
20 Aplaŭdi la ursojn en Berno
2011, Dokumenta video de projekto (17'47")
En Berno, kune kun multaj lokaj loĝantoj, mi aplaŭdas, dankas kaj benas la
ursojn de la urbo. La projekto celas trovi, kion ni povas diri al la ursoj, kiuj
simbolas la urbon kaj morale identigas la urbanojn. Antaŭ ol komenci, mi
intervjuis lokajn homojn por esplori, kiujn vortojn ili efektive havas por diri. La
tuta procezo de intervjuado estis surbendigita. Kion ni komuniku al la
komunumo mem, tio estas, al la ursoj? Ili ne komprenas nian lingvon kaj ni
ricevas de ili nenian reagon. Sed ĉi tia situacio ofte okazas en nia vivo.
Kunlaboro: BONE Festival, Svislando
--------------------------------------------------------eo
19 Meti ŝtonojn el marfundo sur montpinton en Hakkoda
2011, Dokumenta video de projekto (24'24"), 3 fotoj (3000mm x 3000mm),
mapo
Mi kolektis ŝtonojn falintajn sur la fundo de la haveno de Aomori, kaj tagon post
tago en kelkaj tagoj mi alportis ilin al Monto Akakura en la montoĉeno Hakkoda
por plialtigi la montpinton per unu metro. Ĉi tiu procezo verŝajne kontraŭas la
naturan leĝon, laŭ kiu la rivero fluas de monto al maro kaj ŝtonoj transportiĝas
laŭ la fluo. Hakkoda estas parto de ŝtatadministrata parko artefarita en la naturo
kaj ĝin mi et-ete prilaboras per agoj kvazaŭ asketaj. Per tio mi povas
reekzameni la rilaton inter la naturo kaj la homo. Al la lokaj loĝantoj renkontitaj
laŭ la montvojo kaj telfero, mi klarigas, ke mi nun transportas ŝtonojn por plialtigi
la montpinton. Vidante, kiel ili perpleksiĝas, mi povas rerigardi nian konscion pri
la naturo.
Kunlaboro: Internacia Arto-Centro de Aomori
--------------------------------------------------------
eo
18 En Pusano mi jen organizas sencelajn grupfotojn jen entrudiĝas en ies
memorfotojn
2011, Fotoj sur reklamtabulego (3000mm x 6000mm)
En la urbo Pusano mi organizas sencelajn grupfotojn. Kutime ni faras grupfotojn
kiel memoraĵojn de niaj komunumoj, sed en ĉi tiu evento neniaj komunumoj por
grupfota bazo estas klare prezentitaj al la partoprenantoj. Do ili mem devas doni
signifon al la grupfotoj. Kiam mi entrudiĝas en memorfotojn de turistoj, mi
disordigas iliajn komunumsferojn. La fotoj estas pligrandigitaj kaj afiŝitaj sur
reklamtabulego en la urbo. Per la fremdsento el tiuj nenaturaj fotoj, mi provas
esplori nian komunuman senton, kiu sin kaŝas malantaŭ la simpla socia ago de
memorfotado. Kiam ni alfrontas la mondon, ni ofte mencias la vorton "ni"
senplue, sed kion ĝi signifas entute?
Kunlaboro: Plenumkomitato de Pusana "Biennale"
--------------------------------------------------------
eo
17 Neona reklamilo "ta-me-ra-u"
2011 Neontuboj (250mm x 450mm)
Surbaze de mia propra kaligrafiaĵo mi mendis neontubojn, kiuj legeblas kiel la
japanaj literoj "ta-me-ra-u" nome "heziti". La vivo de homo estas plenplena de
diversaj sinsekvaj decidoj. Homo suferas ĉagrenon kaj angoron ĉe ĉiu decido;nome la ulo "hezitas". La sento de hezito enhavas diversajn maltrankvilojn,
pensojn al aliaj homoj kaj timojn. Ĝi baziĝas sur la normokonscio kaj respegulas
la mondrigardon de ĉiu homo. Por forviŝi solecon, homo provas atingi
interkompreniĝon per ĉiuj komunaj kodoj, lingvaj kaj korpaj. Ne eblas forĵeti sian
deziron tiel fari. Eltondinte nur la anoniman vorton, kiu havas nek komercan
signifon nek klaran mesaĝintencon, mi rememorigas al la spektantoj la ĉiutagajn
interhomajn rilatojn, kiuj kuŝas malantaŭ ĉi tiu vorto.
--------------------------------------------------------
eo
16 Aĉeti miajn proprajn posedaĵojn en la urbo
2011, Tri-ekrana dokumenta video de plenumaĵo (7'06", 9'34", 6'06")
Kun antaŭe aĉetita semajngazeto aŭ frukto en la mano mi eniras en alian
butikon por denove aĉeti ĝin -- ekzakte tiun objekton, kiun mi mem alportis. Per
ĉi tiu senfina ciklo, mi povas elgliti el la ĉiutaga ripetado de konsumado kaj
posedado. Interne de nia ekomonia sistemo, ĉiam oni turnas ĉion sendistinge
de ĝia deveno en varon, kiu tuj vendiĝas kontraŭ pago. Mi elmontras strangan
fendon en la strukturo, nome la fakton, ke io neniam okazanta en regulaj agadoj
ekonomiaj estas farebla por iu ajn, kiu tion intencas. Kion ni konsumas kaj kion
ni akiras entute?
--------------------------------------------------------
eo
15 Marŝi kontraŭ manifestacia procesio
2011, Dokumenta video de plenumaĵo (10'01"), ŝtofo kun preso de videobildo
(2600mm x 1450mm)
Okazis en Ŝinĵuku granda manifestacio kontraŭ atomcentraloj. Kontraŭdirekte,
de la kapo ĝis la vosto de la procesio, mi sola simple nur marŝas. Unu viro iras
kontraŭ la fluo de homoj, kvazaŭ li havus nenian rilaton kun la sloganoj de la
manifestacio. Mi kaptas la subtilajn mienojn kaj mesaĝojn al mi prezentitajn de
la manifestaciantoj. Per tio mi provas malamasigi la kolektivan fenomenon
"manifestacio" ĝis la nivelo de unuopaj partoprenantoj. Mi produktis ĉi tiun
plenumaĵon surbaze de la ideo, ke la kontraŭdirekta marŝo tra unu manifestacia
procesio por iu politika mesaĝo povas esti alia manifestacia procesio en si
mem.
--------------------------------------------------------
eo
14 Celebre ĵeti en la aeron socialistojn en Rumanio
2010, Video de soci-intervena plenumaĵo (29'09")
La sceno estas en Bukareŝto du jardekojn post la Rumania Revolucio de 1989.Junuloj, kiuj ne konas la revolucion, celebre ĵetas socialistojn kaj ekspartianojn
en la aeron. Mi registris, kiel mi negocas kun politikistoj kaj aktivuloj, ankoraŭ
hodiaŭ memdeklare socialistaj, ke ili partoprenu en la plenumaĵo. Mi devigas la
du homgrupojn renkontiĝi sur tegmento de konstruaĵo en Rumanio, kiu rapide
evoluas ekonomie malgraŭ la valorsistema breĉo inter la antaŭ- kaj
post-revolucia generacioj. Mi estigas komplikan situacion, en kiu oni benas
negativan historion, nome, socialismon kaj socialistojn. Per tio mi provas eltiri
sopirajn sentojn de iuj homoj pri la neforgesebla pasinta socisistemo kaj ankaŭ
realajn vortojn de ordinaraj urbanoj pri la nuna politiko.
Kunlaboro: Pavilion Unicredit, Rumanio
--------------------------------------------------------
eo
13 Neona reklamilo "Pardonas"
2010, Neontuboj (400mm x 600mm)
Surbaze de mia propra kaligrafiaĵo mi produktigis la japanajn literojn por
"Pardonas" per neontuboj uzataj ĉefe por subĉielaj reklamtabuloj. La vorto
devias de ĉiaj komercaj postuloj, per kiuj neonaj reklamoj estas ŝarĝitaj. Mi
montras nek mesaĝon nek sencon, sed agon mem kun la celo pensigi pri tio,
kiu pardonas pri kio kaj kiel, en ĉiutage ŝanĝiĝantaj rilatoj kun aliaj homoj. Kiel
min influos la ago pardoni eraron de iu alia?
--------------------------------------------------------
eo
12 Korespondi kun ŝtelistoj
2010, Video de plenumaĵo (4'54"), Presaĵo laŭ Lambda (1200mm x 1200mm)
Sur muroj de pluraj bank-konstruaĵoj en Helsinki mi projekcias la mesaĝon:
"ĈIUJ ŜTELISTOJ, JEN LA TEMPO POR ŜTELI!". Per grandaj lum-ĵetiloj mi
tion faris kelknokte post la fermo de la bankoj. Alparoli al ŝtelistoj -- homoj
kontraŭsociaj -- en la foresto de bankoficistoj en la konstruaĵoj signifas
komunikiĝi kun aliaj homoj sin kaŝantaj en la komunumo. Tiuj, kiuj vidas la
signon sur la muroj, povas imagi ne nur reziston kontraŭ banka kapitalo aŭ
posedo en kapitalisma socio, sed ankaŭ ĉiunivelajn ŝtelojn en sia ĉiutaga vivo.
Produktita dum gastado ĉe Helsinka Internacia Artist-en-loĝeja Programo
(HIAP), Finlando
Apogita de HIAP
--------------------------------------------------------
eo
11 Urso urson renkonte iras al zoologia ĝardeno2010, Video de plenumaĵo (26'52")
De la fervojstacio Ueno ĝis la Zoologia Ĝardeno de Ueno kondukas pado kiel
oazo por urbanoj. Laŭ ĝi kvarpiede mi iras en ursa kostumo por renkonti realan
urson. Nekaŝeble homo en ursa kostumo, mi tamen ricevas kuraĝigajn reagojn
de tiuj, kiujn mi renkontas survoje. Kiam mi alproksimiĝas al la Ĝardeno,
alarmite la Ĝardeno plimultigas gardistojn. Fine okazas lukto inter la "urso" kaj
la gardistoj. Mi kreas la fikcion, ke urso iras renkonti urson, kaj kontrastigas la
reagojn de ordinaraj urbanoj kun tiuj de la reguligita Ĝardeno. Per tio mi levas
demandon pri pliiĝanta reguligo de publika spaco.
---------------------------------------------------------
eo
10 Re-plekti forprenitajn birdonestojn sur la plafono de galerio
2010, Forprenitaj birdonestoj, kamforarboj, koto, ŝtuparetoj, video (12'01")
Mi petas kaj ricevas birdonestojn, kiujn municipo detruis kaj forprenis por forpeli
malutilajn bestojn, kaj plektas ilin denove per homaj manoj. Ŝajnas, kvazaŭ mi
mem detruus kaj rekonstruus la samajn nestojn. Per ĉi tiu kontraŭdira ago mi
demandas min pri la neceso de ni homoj por tiuj bestoj, kun kiuj neeblas
interkomunikiĝi. Mi demandas min kaj mem respondas, kvazaŭ en zen-dialogo,
kio estas mia rolo en la renkontejo de du neintertradukeblaj komunumoj.
---------------------------------------------------------
eo
9 Okazigi geedziĝan ceremonion sub stratlampo meznokte je la 2-a por miaj
amikoj, kiuj longe ne povis decidiĝi pri geedziĝo
2009, Presaĵo laŭ Lambda (1200mm x 1500mm)
Ĉi tiu projekto komenciĝis per mia propono al miaj geamikoj, kiuj ne povis
decidiĝi pri geedziĝo post multjara partnereco, ke mi fotos ilin en novedzina
robo kaj smokingo. Ĉar tiam mi ne plu havis vortojn por diri al ili, ĉi tiu verko do
nemalmulte helpis min esplori, kiamaniere mi povus rilati kun ili. Kaj, mi aŭdis,
ĉe la finpretiĝo de ĉi tiu verko la paro ja gefianĉiĝis.
----------------------------------------------------------
eo
8 Sencela Grupfoto de 76 homoj
2009, Presaĵo laŭ Lambda (530mm x 400mm)
Kiel unu vojaĝanto, mi planis grupfoton de urbanoj de Toronto apud la Turo de
CN, unu el la famaj turismaj vidindaĵoj de Toronto. En ĉi tiu plenumaĵo, mi
diskonigis antaŭe, ke temas pri grupfoto por nenia celo, do ĉiuj devis mem trovi
kaj kunporti sian propran celon. Homoj simple kolektiĝas -- tiun fenomenon mivolis enpreni en mian verkon. Homoj fotitaj ĉi tie estas inter si nekonatoj. Kian
sferon ni povas nomi "nia rondo"?
Kunlaboro: FADO Performance Inc, Kanado
-----------------------------------------------------------
eo
7 Bril-briligi la Artan Universitaton de Tama
2008, Video de plenumaĵo (14'11")
Dum ĉirkaŭ 30 minutoj ĉiun kvinan sekundon jen ŝaltitaj jen malŝaltitaj estis ĉiuj
lampoj en la klasĉambroj, laboratorioj, koridoroj, kiel ankaŭ stratlampoj kaj
subĉielaj horloĝoj, sur la tereno en Kaminoge de la Arta Universitato de Tama.
Tra la sperto de kunlaborado kun multaj volontuloj, mi provis transformi la
efemeran fenomenon de lum-intermitado en neanstataŭigeblan ĝojon de vivo.
Fine, mi vidis tre originalan ŝaltadon/malŝaltadon de klasĉambraj lampoj fare de
tiuj studentoj, kiuj malobeis la kvin-sekundan takton. Ĉi tiu plenumaĵo okazis
sub la temo de komuna iluzio aŭ kundivido kun aliaj homoj.
----------------------------------------------------------
eo
6 Mi aĉetos vian spiron por unu juano kaj vendos ies spiron por unu juano
2008, Plenumaĵo
En la ĉina urbo Ĉengdu mi deklaras al la spektantoj, ke mi aĉetos ilian spiron
por unu juano, kaj petas ilin enpaki sian spiron en plastan sakon. Tiun spiron mi
vendas al ties deziranto por unu juano. Temas pri samprezaj aĉeto kaj vendo,
do evidente rezultas nenia profito por mi. Mi pure rolas kiel peranto de la
interŝanĝo kaj klopodas aktive gvidi la spektantojn. La plenumaĵo celas okazigi
spontanan eventon. Kiam mi vendis spiron de ĉarma knabino, eĉ aŭkcio nature
ekestis. Post la plenumaĵo studentoj amase alkuris al mi por aĉeti mian spiron.
----------------------------------------------------------
eo
5 Memoroj kun legomoj
2008, Video de plenumaĵo (14'00")
En Ŝanhajo, Ĉinio, mi tenas legomojn facile aĉeteblajn tiuloke, kiel karotoj,
brokoloj kaj cepoj, kaj petas unuopajn spektantojn kunlabori per memorfotiĝo.
Poste, reveninte al Japanio, mi rivelas la 36-fotan filmon. El la tiel faritaj 36 fotoj
mi produktas afiŝon, kiun mi resendas al la partoprenintoj per internacia poŝto.
Ĉi tio komenciĝis, kiam mi klopodis trovi, kiajn rilatojn povas naski unufojaj
renkontiĝoj. Kaj mi sugestis, ke facile aĉeteblaj legomoj estas neniel raraj, sed
tiaj banalaĵoj povas profunde enmemoriĝi.----------------------------------------------------------
eo
4 Manpremi kun 100 katoj en Norvegio
2007, Video (15'06")
En la urbo Stavanger, Norvegio, mi senĉese provas manpremi kun ĝis 100 katoj
vagantaj sur la strato. Pere de kontaktiĝo inter homo kaj kato sen komuna
lingvo, mi demandas min, ĉu renkontiĝoj, eĉ la plej modestaj, tamen povas
signifi multon. La dokumenta video montras min postkuranta katojn tra la
havenurbo Stavanger en preskaŭ frosta mezvintro.
Produktita dum gastado ĉe la artista loĝejo TOAH de la centro por nuntempa
arto TOU SCENE, Norvegio
----------------------------------------------------------
eo
3 Iri al Sanfrancisko por forĵeti rubon el mia hejmo
2006, Video de plenumaĵo (17'33")
Alporti al Usono rubon de Japanio. Mi aviadile veturas al Usono kun rubo el mia
hejmo en Tokio kaj enportas ĝin en rubo-stacion de Sanfrancisko por fintrakto.
Per tiu nekonsekvenceco, kiun entenas la translandlima flugo kun loka
problemo, mi ekzamenas la rilaton inter Japanio kaj Usono, la du landoj kun
multaj similecoj en politikaj kaj sociaj sistemoj. Ni produktas rubon ĉiutage, sed
de kie ĝi venas kaj kien ĝi iras?
-----------------------------------------------------------
eo
2 Kokbredejo "Jankio"
2005, Plenumaĵo
De junio ĝis decembro en 2004, kiam birdgripo furiozis en Japanio, mi vizitadis
kokojn proksime de mia domo, kunportante nigran tabulon kaj kreton, kaj
eksperimentis, kion mi povas rakonti al ili. Mi laŭtlegis ĵurnalartikolojn kaj klarigis
novaĵojn el la tuta mondo. Foje temis pri la Iraka milito, la elektado de Usona
prezidento, damaĝoj pro tajfunoj ktp. Kvazaŭ luktante kontraŭ vento, mi
demandas min kaj mem respondas, kian signifon niaj tragedioj povas havi al ili.
Ju pli neebla montriĝas mia dialogo kun la kokoj, des pli forte releviĝas la
demando, ĉu nia komunikado en la homa socio vere funkcias.
------------------------------------------------------------
eo1 Transloki akvon el Flako A al Flako B
2004, Videoj de plenumaĵo (10'53")
Tie, kie iam staris la Muro de Berlino, mi perbuŝe translokas akvon el unu flako
al alia flako. Mi demandis min, kiamaniere mi, estante japano, povas rilati al la
Orient-Okcidentaj problemoj kiel la Malvarma Milito kaj la Muro de Berlino. Tiam
mi ekpensis, ke ĉio, kion mi povas fari, estas transloki flakakvon el iama Orienta
Berlino al iama Okcidenta Berlino. En efektiveco, ne forviŝeblas la historia fakto,
ke eblis nek iri nek reiri trans la Muron, sed ĝi longe restos en memoro. Poste
mi faris la saman plenumaĵon diversloke tra la mondo.
-------------------------------------------------------------